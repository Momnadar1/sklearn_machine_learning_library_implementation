چہرہ نما

در ایں زمانہ رفیقے کہ خالی از خلل است
صراحیِ مئے ناب و سفینۂ  است

یات



جلوہ آنکھوں پہ چھا گیا کس کا
شوق دل میں سما گیا کس کا

صورت آنکھوں میں کھب گئی کس کی
نقش دل کو لُبھا گیا کس کا

پھر کٹی ساری رات آنکھوں میں
جلوہ پھر یاد آ گیا کس کا

میرے دل سے بُھلا گیا سب کچھ
یہ خیال آہ آ گیا کس کا

شوق ہے پھر بھی دیکھنے کا اُسے
شوق مجنوں بنا گیا کِس کا

یاد سب کچھ بُھلا گئی کِس کی
دھیان سب کچھ بُھلا گیا کِس کا

کِس سے مِلنے کی ہیں یہ تدبیریں
دل میں ارماں سما گیا کِس کا

دل میں لی پِھر حیا نے چُٹکی سی
لب پہ پِھر نام آ گیا کِس کا

بیٹھے بٹھلائے رو دئیے اختر
دھیان اِس وقت آ گیا کِس کا

مطبوعہ رومان لاہور مئی 1936ع



شب کو پہلُو میں جو وہ ماہِ سِیہ پوش آیا
ہوش کو اِتنی خبر ہے کہ نہ پِھر ہوش آیا

بے خودی سمجھی ہم آغوش ہوئی مجھ سے بہار
کچھ اِس انداز سے وہ یا سمن آغوش آیا

جب نشاں تک نہ رہا قبر کا میری باقی
تب میری قبر پہ وہ زُود فراموش آیا

پھول بکھراتا ہوا نِکہتیں برساتا ہوا
وہ سُمن رنگ و سُمن بو و سُمن پوش آیا

ماہ و انجم سے کہو زینتِ کاشانہ بنیں
کہ پھر آغوش میں وہ عشرتِ آغوش آیا

اُن کا زانُو تھا میرا سر مرا دل ہات اُن کا
بے خودی تیرا برا ہو مجھے کب ہوش آیا

دو گھڑی مل بھی گئی گر غمِ دُنیا سے نِجات
چُٹکیاں لیتا ہوا دل میں غمِ دوش آیا

کِس لیے رو دیئے یوں بیٹھے بٹھائے اختر
آج کیا یاد کوئی یاد فراموش آیا



دل و دماغ کو رو لُوں گا آہ کر لوں گا
تمہارے عشق میں سب کچھ تباہ کر لوں گا

اگر مجھے نہ مِلیں تُم تمہارے سر کی قسم
میں اپنی ساری جوانی تباہ کر لُوں گا

مجھے جو دیر و حرم میں کہیں جگہ نہ ملی
تیرے خیال ہی کو سجدہ گاہ کر لوں گا

جو تم سے کر دیا محروم آسماں نے مجھے
میں اپنی زندگی صَرفِ گناہ کر لوں گا

رقیب سے بھی ملوں گا تمہارے حُکم پہ میں
جو اَب تلک نہ کیا تھا اب آہ کر لوں گا

تمہاری یاد میں میں کاٹ دوں گا حشر سے دن
تمہارے ہِجر میں راتیں سیاہ کر لوں گا

ثواب کے لئے ہو جو گنہ وہ عین ثواب
خدا کے نام پہ بھی اِک گناہ کر لوں گا

حریمِ حضرتِ سلمیٰ کی طرف جاتا ہوں
ہوا نہ صبر تو چُپکے سے آہ کر لوں گا

یہ نو بہار یہ ابر و ہوا یہ رنگِ شراب
چلو جو ہو سو ہو اب تو گُناہ کر لوں گا

کِسی حسینہ کے معصوم عشق میں اختر
جوانی کیا ہے میں سب کُچھ تباہ کر لُوں گا

مطبوعہ رومان لاہور جنوری 1938ع



مستانہ پیے جا یونہی مستانہ پیے جا
پیمانہ تو کیا چیز ہے میخانہ پیے جا

کر غرق مئے و جام غمِ گردشِ ایّام
ہاں اے دلِ ناکام حکیمانہ پیے جا

مے نوشی کے آداب سے آگاہ نہیں تُو
جس طرح کہے ساقیِ مے خانہ پیے جا

کشکول ہو یا ساغرِ جَم نشّہ ہے یکساں
شاہانہ پیے جا کہ فقیرانہ پیے جا

اِس مَکر کی بستی میں ہے مستی ہی سے ہستی
دیوانہ بن اور با دلِ دیوانہ پیے جا

ہر جام میں رقصاں ہے پری خانۂ مستی
آنکھوں سے لگا کر یہ پری خانہ پیے جا

مے خانے کے ہنگامے ہیں کچھ دیر کے مہماں
ہے صبح قریب اخترِ دیوانہ پیے جا



دلِ شکستہ حریفِ شباب ہو نہ سکا
یہ جامِ ظرف نواز شراب ہو نہ سکا

کچھ ایسے رحم کے قابل تھے ابتدا ہی سے ہم
کہ اُن سے بھی ستمِ بے حساب ہو نہ سکا

نظر نہ آیا کبھی شب کو اُن کا جلوۂ رُخ
یہ آفتاب کبھی ماہتاب ہو نہ سکا

نگاہِ فیض سے محروم برتری معلوم
ستارہ چمکا مگر آفتاب ہو نہ سکا

ہے جام خالی تو پھیکی ہے چاندنی کیسی
یہ سیلِ نُور سِتم ہے شراب ہو نہ سکا

یہ مے چھلک کے بھی اُس حُسن کو پہنچ نہ سکی
یہ پھول کِھل کے بھی اُس کا شباب ہو نہ سکا

کسی کی شوخ نوائی کا ہوش تھا کس کو
میں ناتواں تو حریفِ خطاب ہو نہ سکا

ہُوں تیرے وصل سے مایوس اِس قدر گویا
کبھی جہاں میں کو ئی کامیاب ہو نہ سکا

وہ پوچھتے ہیں ترے دل کی آرزو کیا ہے
یہ خواب ہائے کبھی میرا خواب ہو نہ سکا

تلاشِ معنیِ ہستی میں فلسفہ نہ برَت
یہ راز آج تلک بے حجاب ہو نہ سکا

شرابِ عشق میں ایسی کشش سی تھی اختر
کہ لاکھ ضبط کیا اِجتناب ہو نہ سکا

مطبوعہ بہارستان لاہور اکتوبر 1926ع



دلِ مہجُور کو تسکین کا ساماں نہ ملا
شہرِ جاناں میں ہمیں مسکنِ جاناں نہ ملا

کُوچہ گردی میں کٹیں شوق کی کتنی راتیں
پھر بھی اُس شمعِ تمنّا کا شبستاں نہ ملا

پوچھتے منزلِ سلمیٰ کی خبر ہم جس سے
وادیِ نجد میں ایسا کوئی اِنساں نہ ملا

یوں تو ہر راہ گزر پر تھے ستارے رقصاں
جِس کی حسرت تھی مگر وہ مہِ تاباں نہ ملا

لالہ و گُل تھے بہت عام چمن میں لیکن
ڈھونڈتے تھے جسے وہ سرو خراماں نہ ملا

جس کے پردوں سے مچلتی ہو وہی نِکہتِ شوق
بے خُودی کی قسم ایسا کوئی ایواں نہ ملا

بخت بیدار کہاں جلوۂ دلدار کہاں
خواب میں بھی ہمیں وہ غنچۂ خنداں نہ ملا

بے کسی تشنہ لبی دردِ حلاوت طلبی
چاندنی رات میں بھی چشمۂ حیواں نہ ملا

یوں تو ہر در پہ لہکتے نظر آئے دامن
کھینچتے ناز سے جس کو وہی داماں نہ ملا

کِس کے در پر نہ کیے سجدے نگاہوں نے مگر
ہائے تقدیر وہ غارت گرِ ایماں نہ ملا

کون سے بام کو رہ رہ کے نہ دیکھا لیکن
نگہِ شوق کو وہ ماہِ خراماں نہ ملا

درِ جاناں پہ فدا کرتے دل و جاں اختر
وائے بر حالِ دل و جاں درِ جاناں نہ ملا



بے وفا کو عبث اِلزامِ جفا دینا تھا
ہم ہی بُھولے کہ تجھے دل سے بُھلا دینا تھا

حُسن و اُلفت میں نہیں تفرقہ فرد و دُوئی
جذب کامل کو یہ پردہ بھی اُٹھا دینا تھا

مُبتلا ہو کے ترے عشق کی سر مستی میں
دل سے نقشِ غمِ ہستی کو مِٹا دینا تھا

رسمِ فرہاد ہے دنیا میں ابھی تک زندہ
یہ تماشا بھی کبھی اُن کو دِکھا دینا تھا

ہو کے ناکام ہَوِس کار بنے کیوں اختر
یاد سلمیٰ میں جوانی کو گَنوا دینا تھا

مطبوعہ خیالستان لاہور جنوری 1932ع
بعنوان نوائے پریشان



دل میں خیالِ نرگسِ جانانہ آگیا
پھولوں سے کھیلتا ہوا دیوانہ آ گیا

بادل کے اُٹھتے ہی مے و پیمانہ آ گیا
بجلی کے ساتھ ساتھ پری خانہ آ گیا

مستوں نے اِس ادا سے کیا رقصِ نو بہار
پیمانہ کیا کہ وجد میں مے خانہ آ گیا

اُس چشمِ مے فروش کی تاثیر کیا کہوں
آنکھوں تک آج آپ ہی پیمانہ آگیا

معلوم کِس کو قیس کی دیوانگی کی شان
ہنگامہ سا بپا ہے کہ دیوانہ آ گیا

اختر غضب تھی عہد جوانی کی داستاں
آنکھوں کے آگے ایک پری خانہ آگیا



جھوم کر اُٹھّی ہے پھر کُہسار سے کالی گھٹا
کیسی مستانہ گھٹا ہے کتنی متوالی گھٹا

دیکھنا کیسا یہ برکھا رُت نے جادو کر دیا
ہر کلی بجلی بنی ہے اور ہر ڈالی گھٹا

سبزہ و گُل جھومتے ہیں دشت و گلشن مست ہیں
مے کدے برسا رہی ہے ہو کے متوالی گھٹا

چھائی ہے کس دھوم سے گلزار و کوہ و دشت پر
آہ یہ پہلی گھٹا رنگیں گھٹا کالی گھٹا

اُن کی زُلفِ مُشک بُو کی بُو چرا کر لائی ہے
ورنہ کیوں آتی ہے اِتراتی ہوئی کالی گھٹا

سبز مخمل سی بچھی جاتی ہے فرشِ خاک پر
ہر طرف لہکا رہی ہے کیسی ہریالی گھٹا

دل سے آتی ہیں صدائیں بیخودیِ شوق میں
میرے سینے میں سما جائے یہ متوالی گھٹا

اُن کو بھی ہمراہ لے آتی تو کوئی بات تھی
ورنہ اختر سچ یہ ہے کس کام کی خالی گھٹا



وعدہ اُس ماہ رُو کے آنے کا
یہ نصیبہ سیاہ خانے کا

کہہ رہی ہے نگاہِ دُزدیدہ
رُخ بدلنے کو ہے زمانے کا

ذرّے ذرّے میں بے حِجاب ہیں وہ
جن کو دعویٰ ہے منہ چُھپانے کا

حاصلِ عمر ہے شباب مگر
اِک یہی وقت ہے گنوانے کا

چاندنی خامشی اور آخرِ شب
آ کہ ہے وقت دل میں آنے کا

ہے قیامت ترے شباب کا رنگ
رنگ بدلے گا پھر زمانے کا

تیری آنکھوں کی ہو نہ ہو تقصیر
نام رُسوا شراب خانے کا

رہ گئے بن کے ہم سراپا غم
یہ نتیجہ ہے دل لگانے کا

جس کا ہر لفظ ہے سراپا غم
میں ہوں عنوان اُس فسانے کا

اُس کی بدلی ہوئی نظر توبہ
یوں بدلتا ہے رُخ زمانے کا

دیکھتے ہیں ہمیں وہ چُھپ چُھپ کر
پردہ رہ جائے منہ چُھپانے کا

کر دیا خُوگرِ ستم اختر
ہم پہ احسان ہے زمانے کا



آرزو وصل کی رکھتی ہے پریشاں کیا کیا
کیا بتاؤں کہ مرے دل میں ہیں ارماں کیا کیا

غم عزیزوں کا حسینوں کی جدائی دیکھی
دیکھیں دکھلائے ابھی گردشِ دوراں کیا کیا

اُن کی خوشبو ہے فضاؤں میں پریشاں ہر سُو
ناز کرتی ہے ہوائے چمنستاں کیا کیا

دشت غربت میں رلاتے ہیں ہمیں یاد آ کر
اے وطن تیرے گُل و سنبل و ریحاں کیا کیا

اب وہ باتیں نہ وہ راتیں نہ ملاقاتیں ہیں
محفلیں خواب کی صورت ہوئیں ویراں کیا کیا

ہے بہارِ گُل و لالہ مرے اشکوں کی نمود
میری آنکھوں نے کِھلائے ہیں گلستاں کیا کیا

ہے کرم اُن کے سِتم کا کہ کرم بھی ہے سِتم
شِکوے سُن سُن کے وہ ہوتے ہیں پشیماں کیا کیا

گیسُو بکھرے ہیں مرے دوش پہ کیسے کیسے
میری آنکھوں میں ہیں آباد شبستاں کیا کیا

وقت اِمداد ہے اے ہمّتِ گستاخیِ شوق
شوق انگیز ہیں اُن کے لبِ خنداں کیا کیا

سیرِ گُل بھی ہے ہمیں باعث وحشت اختر
اُن کی اُلفت میں ہوئے چاک گریباں کیا کیا



حزیں ہے بیکس و رنجُور ہے دل
محبّت پر مگر مجبور ہے دل

تمہارے نور سے معمور ہے دل
عجب کیا ہے کہ رشکِ طور ہے دل

تمہارے عشق سے مسرور ہے دل
ابھی تک درد سے معمور ہے دل

یہ کس کی مست آنکھیں یاد آئیں
کہ اِتنا مست ہے مخمور ہے دل

کیا ہے یاد اُس جانِ جہاں نے
اِلہٰی کس قدر مسرور ہے دل

بہت چاہا نہ جائیں تیرے در پر
مگر کیا کیجیے مجبور ہے دل

فقیری میں اِسے حاصل ہے شاہی
تمہارے عشق پر مغرور ہے دل

تیرے جلوے کاہے جس دن سے مسکن
جوابِ جلوہ گاہِ طور ہے دل

دو عالم کو بھلا دیں کیوں نہ اختر
کہ اُس کی یاد سے معمور ہے دل



تازہ بہ تازہ نو بہ نو جلوہ بہ جلوہ چھائے جا
پھولوں میں مسکرائے جا تاروں میں جگمگائے جا

خواب و خیال کی طرح آنکھ میں دل میں آئے جا
آنکھ کو بے قراریاں دل کو جُنوں سِکھائے جا

فتنۂ غم جگائے جا حشر ستم اٹھائے جا
نیچی نظر کیے ہوئے بام پہ مسکرائے جا

ساقیِ دہر سے کہو مستِ شرابِ غم ہیں ہم
شام و سحر پلائے جا ظرف کو آزمائے جا

میں ہوں وہ مست جس کو ہے کیف کی نُدرتوں کا ذوق
شام و سحر کے جام ہیں شمس و قمر پلائے جا

ہاں تجھے مجھ سے کیا غرض میری خوشی سے کیا غرض
تُو تو نگاہ پھیر کر دور سے مسکرائے جا

دورِ جہاں سے ساقیا سرد ہُوا ہے دل میرا
برف و شراب کی جگہ برق و شرر پلائے جا

طُور خراب ہو نہ ہو دید کی تاب ہو نہ ہو
کوئی جواب ہو نہ ہو برق نظر گرائے جا

دل کی رگوں میں مُطربہ شعلے سے تیرنے لگے
بس یہی نغمہ گائے جا بس اِسی دُھن میں گائے جا

منزلِ ماہِ کہکشاں وُسعت نیم گام ہے
عشق کی راہ میں یہی نغمۂ شوق گائے جا

تیرے اور اُس کے درمیاں تیری خودی حجاب ہے
اپنا نشان کھوئے جا اُس کا مقام پائے جا

بُھولنے کا خیال بھی ایک طرح کی یاد ہے
ہم نہ بھلائے جائیں گے لاکھ ہمیں بھلائے جا

نالۂ نیم شب میرا سن کے کِسی نے دی صدا
طالب لذّت بقا درد کو دل بنائے جا

دل میرا سر بہ سر گُداز تیری حیا عدوئے راز
مجھ سے بھی ضبط غم نہ ہو تو بھی نظر چُرائے جا

سایۂ ابر ہے شباب حاصلِ زندگی خراب
سازِ طرب بجائے جا نغمۂ کیف گائے جا

زندگیِ دوام کیا مِنّتِ صبح و شام کیا
عمر ہے مختصر تو ہو عمر طرب بڑھائے جا

ہاں یونہی مُطربِ فراق نغمۂ درد اِشتیاق
اُس کے تصوّرات سے سینے کو جگمگائے جا

جام بہ جام خم بہ خم غنچہ بہ غنچہ گُل بہ گل
نِکہت و رنگ لائے جا نور و طرب پلائے جا

پردہ ہے عرضِ حال کا نغمہ و شعر کی زباں
اخترِ غم نوا اُنہیں اپنی  سنائے جا



کچھ اُڑا لو مزہ جوانی کا
کیا بھروسا ہے زندگانی کا

دھوم ہے اپنے عشق کی گھر گھر
حق ادا ہو گیا جوانی کا

جس کا پردہ ہے اُس کی باتیں ہیں
کیا کُھلے بھید عمرِ فانی کا

کو ئی لا دے زبانِ حال مجھے
شکوہ کرنا ہے بے زبانی کا

دن کو آہیں ہیں رات کو آنسو
عشق ہے کھیل آگ پانی کا

وہ جفا ہو کہ ہو وفا اختر
شُکر ہے اُن کی مہربانی کا

مطبوعہ خیالستان لاہور اگست 1931ع



کچھ تو تنہائی کی راتوں میں سہارا ہوتا
تم نہ ہوتے نہ سہی ذِکر تمہارا ہوتا

ترکِ دنیا کا یہ دعویٰ ہے فُضول اے زاہد
بارِ ہستی تو ذرا سر سے اُتارا ہوتا

وہ اگر آ نہ سکے موت ہی آئی ہوتی
ہجر میں کوئی تو غم خوار ہمارا ہوتا

زندگی کتنی مسرت سے گزرتی یارب
عیش کی طرح اگر غم بھی گوارا ہوتا

عظمت گِریہ کو کوتاہ نظر کیا سمجھیں
اشک اگر اشک نہ ہوتا تو ستارہ ہوتا

لبِ زاہد پہ ہے افسانۂ حورِ جنّت
کاش اِس وقت مرا انجمن آرا ہوتا

غم اُلفت جو نہ ملتا غم ہستی ملتا
کسی صورت تو زمانے میں گزارا ہوتا

کس کو فرصت تھی زمانے کے ستم سہنے کی
گر نہ اُس شوخ کی آنکھوں کا اشارہ ہوتا

کوئی ہمدرد زمانے میں نہ پایا اختر
دل کو حسرت ہی رہی کوئی ہمارا ہوتا



ہزار بزم مہیّائے مرگ نیم شبی است
ہنوز مطرب اسیر نوائے زیر لبی است

زبان شوق و گناہِ بیاں چہ بوالعجبی است
کہ در حضور تو عرض گناہ بے ادبی است

غرور عشق گدا را مجال شکوہ نہ داد
ستارہ سرِ مژگاں دعائے نیم شبی است

چہ طور ضبط کُند راز ربط پِنہاں را
نگاہ شوق کہ مست ادائے بے ادبی است

ز دوستان منافق مدار چشم وفا
میانِ پیکر اسلام روح بُو لہبی است

دو چیز آں کہ جوان است و ہم جواں سازد
نگاہِ شوخ 1 و فسوں ساز و بادہ عنبی است

شہادتے است بر آئینِ اختصاص کرم
جفائے دوست کہ آئینۂ وفا طلبی است 2

جواب شعرِ گرامی نوشتہ ام اختر
اگرچہ عرض ہنر پیش یار بے ادبی است

مطبوعہ بہارستان لاہور جولائی 1927 ع
بعنوان نوائے اختر

    بہارستان میں نگار شوخ
    یہ شعر بہارستان میں نہ تھا بعد کا اضافہ ہے مرتّب



آتی ہے جھومتی ہوئی بادِ بہارِ عید
مست طرب ہے آج ہر اِک مے گُسار عید

لایا ہلال مژدۂ بے اختیار عید
شکر خدا کہ پھر نظر آئی بہار عید

دنیا سرورِ نُور کی موجوں میں غرق ہے
کس درجہ جاں فزا ہے نسیم بہار عید

کوثر لٹاتی آتی ہیں مستانہ بدلیاں
ہاں تشنہ لب رہے نہ کوئی مے گسار عید

رحم اے ہوائے صبح غریب الوطن ہیں ہم
ہم کو سنا نہ مژدۂ بے اختیارِ عید

معصوم بچّے جاگتے ہیں کس خوشی سے آج
گویا کہ ہیں ملائکِ شب زندہ دار عید

بچھڑی ہوئی سہیلیاں یوں ملتی ہیں گلے
ہو جس طرح کہ عید کوئی ہمکنارِ عید

اُن کی طرف گزر ہو تو کہ دینا اے نسیم
کرتا تھا یاد آج کوئی سوگوار عید

کیا ظلم ہے کہ عید پہ بھی تو خبر نہ لے
عمرت دراز باد فراموش گارِ عید

خلق خدا ہے خوش تو ہمیں کیا ہُوا کرے
ہم خستہ جاں تو ہجر میں ہیں دل فگار عید

اختر کا ہر تبسّمِ عریاں فریب ہے
اس پردۂ طرب میں نہاں ہے مزار عید

مطبوعہ ’عالمگیر لاہور عید نمبر
نیرنگ خیال لاہور جنوری 1935ع

یہ  نغمہ حرم میں نظم کے طور پر بعنوان عید شامل تھی اس میں صرف 7 اشعار ہیں عالم گیر میں مقطع کے ساتھ 8 اشعار ہیں مگر مندرجہ بالا  میں مقطع بدل دیا گیا ہے نیز اِس میں اشعار زیادہ ہیں اس لئے اسے  کے طور پر رہنے دیا گیا۔ تینوں متون میں سے صرف طیُور آوارہ میں اشعار میں الفاظ اور مصرعوں میں ردّ و بدل کیا گیا ہے اس لئے یہ آخری متن بھی ہے نغمہ حرم میں البتہ یہ شعر زیادہ تھا جو اِس  میں نہیں ہے

دوڑی خوشی کی لہر رگِ کائنات میں
ہر ذرّہ سے مچل پڑا کیف بہار عید

اِسی طرح عالم گیر کا مقطع یہ تھا

اختر نے اب کے ایک بھی روزہ نہیں رکھا
حضرت کو حق ہی کیا ہے منائیں بہار عید

اسی طرح تینوں متون محفوظ ہو گئے ہیں مرتّب



گلزارِ جہاں میں گُل کی طرح گو شاد ہیں ہم شاداب ہیں ہم
کہتی ہے یہ ہنس کر صبحِ خزاں سب ناز عبث اک خواب ہیں ہم

کِس ماہِ لقا کے عشق میں یوں بے چین ہیں ہم بے تاب ہیں ہم
کرنوں کی طرح آوارہ ہیں ہم تاروں کی طرح بے خواب ہیں ہم

مٹ جانے پہ بھی مسرور ہیں ہم مرجھانے پہ بھی شاداب ہیں ہم
شب ہائے شباب و عشق کا اک بھولا ہُوا رنگیں خواب ہیں ہم

فطرت کے جمال رنگیں سے ہم نے ہی اٹھائے ہیں پردے
بربط ہے اگر فردوس جہاں اس کے لیے اک مضراب ہیں ہم

خوش وقتی ہے وجہ رنج و الم گلزارِ جہاں میں اے ہمدم
طائر نہ پکاریں شاد ہیں ہم غنچے نہ کہیں شاداب ہیں ہم

ملنے پہ گر آئیں کوئی مکاں خالی نہیں اپنے جلووں سے
اور گوشہ نشیں ہو جائیں اگر کمیاب نہیں نایاب ہیں ہم

دو دن کے لئے ہم آئے ہیں اک شب کی جوانی لائے ہیں
فردوس سرائے ہستی میں ہمرنگِ گل و مہتاب ہیں ہم

رُسوائی شعر و عشق نے وہ رتبہ ہمیں اختر بخشا ہے
فخرِ دکن و بنگال ہیں ہم ناز اودھ و پنجاب ہیں ہم



لیلئٰ عشق کو درکار ہیں دیوانے چند
نجد میں پھر نظر آنے لگے ویرانے چند

اللہ اللہ تری آنکھوں کا چھلکتا ہُوا کیف
جیسے مستی میں اُلٹ دے کوئی پیمانے چند

اب بھی آغاز جوانی کے فسانے ہیں یاد
اب بھی آنکھوں میں ہیں آباد پری خانے چند

چٹکیاں لینے لگا دل میں نشاطِ طفلی
آج یاد آ گئے بھولے ہوئے افسانے چند

دل کہیں راز محبت کو نہ کر دے افشا
آج محفل میں نظر آتے ہیں بیگانے چند

بجلیاں کالی گھٹاؤں میں ہیں یوں آوارہ
جیسے کہسار پہ رقصاں ہوں پری خانے چند

کیا کہوں کیا ہے خدا اور مذاہب کا ہجوم
اِک حقیقت پہ ہیں چھائے ہوئے افسانے چند

حافظ و بیدل و خیّام ہوں یا غالب و میر
بادۂ شعر کے ہیں بس یہی مستانے چند

بزم ہستی سے نکالے گئے اختر کیا جلد
ابھی پینے بھی نہیں پائے تھے پیمانے چند

مطبوعہ خیالستان لاہور اکتوبر 1931ع
رومان  لاہور نومبر 1936ع



پھر ستاتی ہے ہمیں گزری ہوئی راتوں کی یاد
آہ اُن راتوں کی یاد اُن پیار کی باتوں کی یاد

رات کے پردوں میں چھپ چھپ کر جو ہوتی تھیں کبھی
چٹکیاں لیتی ہے دل میں اُن ملاقاتوں کی یاد

اب بھی آ کر گدگدا جاتی ہے بزم شوق کو
سایۂ گیسُو میں شرمائی ہوئی راتوں کی یاد

لہلہا اُٹھتی ہے سینے میں بہارِ بے خودی
جب کبھی آتی ہے اُن رنگین برساتوں کی یاد

سینے میں دردِ فراق آنکھوں میں جوشِ اشتیاق
اب بھی تڑپاتی ہے اُن غمگیں مناجاتوں کی یاد

عشق کی شادابیوں سے جو مہکتی تھیں کبھی
دل میں لہراتی ہے پھر اُن چاندنی راتوں کی یاد

کیا کہیں کس کس طرح اختر رلاتی ہے ہمیں
عشق کی راتوں کی باتوں کی ملاقاتوں کی یاد



نکہتِ زلف سے نیندوں کو بسا دے آ کر
میری جاگی ہوئی راتوں کو سلا دے آ کر

فکرِ فردا و غم دوش بھلا دے آ کر
پھر اُسی ناز سے دیوانہ بنا دے آ کر

عشق کو نغمۂ امید سنا دے آ کر
دل کی سوئی ہوئی قسمت کو جگا دے آ کر

کس قدر تیرہ و تاریک ہے دنیائے حیات
جلوۂ حسن سے اِک شمع جلا دے آ کر

عشق کی چاندنی راتیں مجھے یاد آتی ہیں
عمرِ رفتہ کو مری مجھ سے ملا دے آ کر

زندگی بن کے مرے دل میں سما جا سلمیٰ
موت اِک پردہ ہے یہ پردہ اُٹھا دے آ کر

آگ سی دل میں لگا جاتا ہے تیرا ہر خط
آ مرے خِرمن ہستی کو جلا دے آ کر

تیری فرقت میں مرے شعر ہیں کتنے غمگیں
مسکراتی ہوئی نظروں سے ہنسا دے آ کر

پھر وہی ہم ہوں وہی دن ہوں وہی راتیں ہوں
عہدِ رفتہ کو پھر آئینہ دِکھا دے آ کر

شوقِ نادیدہ میں لذّت ہے مگر ناز نہیں
آ مرے عشق کو مغرور بنا دے آ کر

شب فرقت پہ مری ہنستے ہیں اے خندۂ نور
میرے قدموں پہ ستاروں کو گرا دے آ کر

تشنۂ حسن ہوں اے ساقی مے خانۂ حُسن
اپنے ہونٹوں سے پھر اِک جام پلا دے آ کر

کب تلک رونقِ شامِ اودھ اے ماہِ رواں
شام لاہور کو بھی صبح بنا دے آ کر

ہو چکی سیر بہاراں کدۂ قیصر باغ
باغ لارنس میں بھی پھول کھلا دے آ کر

گومتی دیکھ چکی جلوۂ عارض پہ بہار
سطحِ راوی کو بھی آئینہ بنا دے آ کر

تیرا رومان نیا خواب ہے اختر کے لئے
آ اور اس خواب کی تعبیر بتا دے آ کر



غم خانۂ ہستی میں ہیں مہماں کوئی دن اور
کر لے ہمیں تقدیر پریشاں کوئی دن اور

مر جائیں گے جب ہم تو بہت یاد کرے گی
جی بھر کے ستا لے شب ہجراں کوئی دن اور

تربت وہ جگہ ہے کہ جہاں غم ہے نہ حیرت
حیرت کدہ غم میں ہیں حیراں کوئی دن اور

یاروں سے گلہ ہے نہ عزیزوں سے شکایت
تقدیر میں ہے حسرت و حرماں کوئی دن اور

پامال خزاں ہونے کو ہیں مست بہاریں
ہے سیر گل و حُسنِ گلستاں کوئی دن اور

ہم سا نہ ملے گا کوئی غم دوست جہاں میں
تڑپا لے غم گردشِ دوراں کوئی دن اور

قبروں کی جو راتیں ہیں وہ قبروں میں کٹیں گی
آباد ہیں یہ زندہ شبستاں کوئی دن اور

رنگینی و نزہت پہ نہ مغرور ہو بلبل
ہے رنگ بہار چمنستاں کوئی دن اور

آخر کو وہی ہم وہی ظلمات شب غم
ہے نور رخ ماہِ درخشاں کوئی دن اور

آزاد ہوں عالم سے تو آزاد ہوں غم سے
دنیا ہے ہمارے لئے زنداں کوئی دن اور

ہستی کبھی قدرت کا اک احسان تھی ہم پر
اب ہم پہ ہے قدرت کا یہ احساں کوئی دن اور

لعنت تھی گناہوں کی ندامت مرے حق میں
ہے شکر کے اس سے ہوں پریشاں کوئی دن اور

شیون کو کوئی خلد بریں میں یہ خبر دے
دنیا میں اب اختر بھی ہے مہماں کوئی دن اور



شعر میں ذکر کسی کا دلِ ناکام نہ کر
اُس نے لکھا ہے کہ یُوں تو ہمیں بدنام نہ کر

ہر ہوس پیشہ کو ہو جائے نہ الفت کا گماں
اپنے الطاف کو او جانِ جہاں عام نہ کر

ہر قدم آگے بڑھے ہمّتِ مردانۂ دل
عشق کی راہ میں فکرِ سحر و شام نہ کر

جس نے خود عشق کا آغاز کیا ہے یارب
کاش یہ بھی وہی کہہ دے غمِ انجام نہ کر

کوئی ہمدرد ہو کیسے کسی کمزوری کا
دلِ ناداں گلۂ گردشِ ایّام نہ کر

حشر میں ملنے کی امید تھی وہ بھی نہ رہی
وہ یہ کہتی ہیں کہ ناحق طمعِ خام نہ کر

غیرتِ حُسن کو منظور نہیں رسوائی
ضبط اے عشق اِس افسانے کو یُوں عام نہ کر

آج ہی آج کے دم سے ہے بہارِ ہستی
فکرِ فردا نہ کر اندیشۂ انجام نہ کر

ناز سے گیسوئے سلمیٰ پہ بڑھا ہاتھ اختر
یُوں گدایانہ تماشائے لبِ بام نہ کر



سوز پِھر چھیڑتا ہے رُوح کا ساز
ذرّہ ذرّہ ہے اِک نوائے گداز

دل نے کھائے بہت فریبِ مجاز
آہ او فطرتِ بہانہ طراز

قبر پر آیا ہے وہ پیکرِ ناز
عُمرِ رفتہ کو دے کوئی آواز

زندگی کی حقیقت آہ نہ پوچھ
موت کی وادیوں میں اِک آواز

آہ او عُمرِ رفتہ تنہا ہوں
موت کی گھاٹیوں سے دے آواز

آج کہتے ہیں مر گیا اختر
آہ وہ عِشق پیشہ شعر طراز

مطبوعہ ساقی دہلی اگست 1930ء
بعنوان نذر غالب

ساقی میں یہ  نو اشعار پر مشتمل تھی طیورِ آوارہ میں شامل کرتے ہوئے اختر نے تین اشعار محذوف کر دیئے جو یہ ہیں

زندگی آہ زندگی دھوکا
خواب یا ایک خواب کی آواز

دل ہے یا بے قرار سینے میں
ایک تارِ شکستہ کی آواز

گونجتی ہے حریم عرش میں بھی
دل کے ساز شکستہ کی آواز



نگہِ شوق ہے زبانِ خموش
عشقِ رسوا کی داستانِ خموش

خوابِ نوشیں میں ہے وہ جانِ بہار
نُور و نکہت کی داستانِ خموش

آہ وہ جذبِ دل کی پہلی نگاہ
وہ محبّت کی چیستانِ خموش

تم کو اختر بھی یاد آتا ہے
کھویا کھویا سا وہ جوانِ خموش



ہر ذرّہ اُس کے حُسن سے روشن ہَے آج کل
امرتسر ایک وادیِ ایمن ہے آج کل

اُس حُسن بے پناہ نے بے خانماں کیا
جو رہنُما تھا عشق میں رہزن ہے آج کل

جس آستاں کو سجدۂ پرویں بھی بار تھا
وہ آستاں جبیں کا نشیمن ہے آج کل

راتوں پہ چاندنی ہے فضا پُر بہار ہے
وحشت ہے ہم ہیں دامنِ گلشن ہے آج کل

ہر گام پر سرورِ ابد کی تجلّیاں
عالم تمام عالمِ ایمن ہے آج کل

پھر بوئے گل سے آتی ہے اُس گُل بدن کی بُو
پھر دل میں بے خودی کا نشیمن ہے آج کل

بعد از غمِ جدائیِ عذرا مرے لئے
یاد زبُور 1 و ماتمِ شیون 2 ہے آج کل

پیرِ فلک نے عیش کے بدلے دیا ہے غم
جو دوست تھا کبھی وہی دشمن ہے آج کل

چشمِ قمر کو بھی مرے خوابوں پہ رشک ہے
پیشِ نظر ترا رُخِ روشن ہے آج کل

کس نو بہارِ ناز نے جلوہ دکھا دیا
لبریز گُل نگاہ کا دامن ہے آج کل

اپنے نیاز پر مجھے پھر ہو چلا ہے ناز
اِک مہ جبیں کے سینے میں مسکن ہے آج کل

پھر خُلد بن گئی ہے خدائی مرے لئے
اِک حور وش کے دل میں نشیمن ہے آج کل

اختر پھرے نہ کس لئے آوارہ سا یہاں
امرتسر اُس پری کا نشیمن ہے آج کل

مطبوعہ رومان لاہور نومبر 1936ع

    اختر کے بڑے صاحبزادے جاوید محمود جنہیں زبُور اختر کہا جاتا تھا۔
    اختر کے ایک قریبی اور مخلص دوست آغا مرزا خاں شیون مروی ایرانی جنہوں نے خود کُشی کر لی تھی۔ اختر کو اُن کی موت کا بڑا قلق تھا



آؤ بے پردہ تُمہیں جلوۂ پنہاں کی قسم
ہم نہ چھیڑیں گے ہمیں زلفِ پریشاں کی قسم

چاکِ داماں کی قسم چاکِ گریباں کی قسم
ہنسنے والے تجھے اِس حالِ پریشاں کی قسم

میرے ارمان سے واقف نہیں شرمائیں گے آپ
آپ کیوں کھاتے ہیں ناحق میرے ارماں کی قسم

نیند آئی نہ کبھی تجھ سے بچھڑ کر ظالم
اپنی آنکھوں کی قسم تیرے شبستاں کی قسم

لبِ جاناں پہ فدا عارضِ جاناں کے نثار
شامِ رنگیں کی قسم صبحِ درخشاں کی قسم

آج تک صبحِ وطن یاد ہے ہم کو اختر
دردِ ہجراں کی قسم شامِ غریباں کی قسم



یقینِ وعدہ نہیں تابِ انتظار نہیں
کسی طرح بھی دلِ زار کو قرار نہیں

شبوں کو خواب نہیں خواب کو قرار نہیں
کہ زیبِ دوش وہ گیسوئے مشکبار نہیں

کلی کلی میں سمائی ہے نکہتِ سلمیٰ
شمیمِ حُور ہے یہ بُوئے نو بہار نہیں

کہاں کہاں نہ ہوئے ماہ رُو جُدا مجھ سے
کہاں کہاں مری اُمّید کا مزار نہیں

غموں کی فصل ہمیشہ رہی تر و تازہ
یہ وہ خزاں ہے کہ شرمندۂ بہار نہیں

بہار آئی ہے ایسے میں تم بھی آ جاؤ
کہ زندگی کا برنگ گُل اعتبار نہیں

کسی کی زلفِ پریشاں کا سایہ رقصاں ہے
فضا میں بال فشاں ابرِ نو بہار نہیں

ستارہ وار وہ پہلو میں آ گئے شب کو
سحر سے کہہ دو کہ محفل میں آج بار نہیں

گُلِ فسردہ بھی اِک طرفہ حُسن رکھتا ہے
خزاں یہ ہے تو مجھے حسرتِ بہار نہیں

ہر ایک جام پہ یہ نغمۂ حزیں ساقی
کہ اِس جوانیِ فانی کا اعتبار نہیں

خدا نے بخش دیئے میرے دل کو غم اِتنے
کہ اب میں اپنے گناہوں پہ شرمسار نہیں

چمن کی چاندنی راتیں ہیں کس قدر ویراں
کہ اِس بہار میں وہ ماہِ نو بہار نہیں

شریک سوز ہیں پروانے شمع کے اختر
ہمارے دل کا مگر کوئی غمگسار نہیں



یارو کُوئے یار کی باتیں کریں
پھر گُل و گُلزار کی باتیں کریں

چاندنی میں اے دل اِک اِک پُھول سے
اپنے گُل رخسار کی باتیں کریں

آنکھوں آنکھوں میں لٹائیں میکدے
دیدۂ سرشار کی باتیں کریں

اب تو ملیے بس لڑائی ہو چکی
اب تو چلیے پیار کی باتیں کریں

پھر مہک اُٹھے فضائے زندگی
پھر گُلِ رخسار کی باتیں کریں

محشرِ انوار کر دیں بزم کو
جلوۂ دیدار کی باتیں کریں

اپنی آنکھوں سے بہائیں سیلِ اشک
ابرِ گوہر بار کی باتیں کریں

اُن کو اُلفت ہی سہی اغیار سے
ہم سے کیوں اغیار کی باتیں کریں

اختر اُس رنگیں ادا سے رات بھر
طالعِ بیمار کی باتیں کریں



عید آئی آ کہ ساقی عید کا ساماں کریں
دن ہے قربانی کا ہم بھی توبہ کو قرباں کریں

میکدے کے بام پر چڑھ کر اذانِ شوق دیں
مست ہیں یوں پیرویِ شیوۂ ایماں کریں

انجم و گُل سے کریں آراستہ بزمِ طرب
ساغرِ ناپید کو اس بزم میں رقصاں کریں

ناز ہے زاہد کو جس زُہدِ ریائی پر اُسے
مہوشانِ میکدہ کے سامنے عریاں کریں

صحنِ میخانہ نہیں یہ عید گاہِ شوق ہے
دُھوم سے رِندو نمازِ شوق کا ساماں کریں

جس کو سُن کر وجد میں آ جائے دیوارِ حرم
میکدے میں آج ہم اُس راز کو عُریاں کریں

پھر لبِ مینا سے چھلکائیں رسیلی بجلیاں
پھر متاعِ غم کو نذرِ شعلۂ عُریاں کریں

ایک جانب غُنچہ افشاں ہو چراغاں کی بہار
یک جانب آتشیں گُل کو شرر افشاں کریں

اِک طرف تازہ کریں ہنگامہ ہائے ناؤ نوش
اِک طرف برپا سرودِ نغمہ کے ساماں کریں

لالہ و گُل سے چھپا دیں ساغر و پیمانہ کو
یُوں عروسِ بادہ کی تزئین کا ساماں کریں

ہے گراں غم خانۂ ہستی میں ذوق بے خودی
خُم کے خُم چھلکا کے ہم اس ذوق کو ارزاں کریں

نازنینانِ حرم کی یاد میں اک شوخ کو
فرشِ گُلہائے بہار آلود پر رقصاں کریں

منزلِ جاناں تک اختر ہم پہنچ ہی جائیں گے
پہلے اپنی جاں کو تو خاکِ رہِ جاناں کریں



محبّت کی دُنیا میں مشہُور کر دُوں
مرے سادہ دل تجھ کو مغرور کر دُوں

ترے دل کو ملنے کی خود آرزو ہو
تجھے اِس قدر غم سے رنجور کر دوں

مجھے زندگی دور رکھتی ہے تجھ سے
جو تُو پاس ہو تو اِسے دُور کر دوں

محبّت کے اقرار سے شرم کب تک
کبھی سامنا ہو تو مجبور کر دوں

مرے دل میں ہے شعلۂ حُسن رقصاں
میں چاہوں تو ہر ذرّے کو طُور کر دوں

یہ بے رنگیاں کب تک اے حُسنِ رنگیں
اِدھر آ تجھے عشق میں چُور کر دُوں

تُو گر سامنے ہو تو میں بے خودی میں
ستاروں کو سجدے پہ مجبُور کر دوں

سیہ خانۂ غم ہے ساقی زمانہ
بس اِک جام اور نُور ہی نُور کر دُوں

نہیں زندگی کو وفا ورنہ اختر
محبت سے دُنیا کو معمور کر دُوں



تمنّاؤں کو زِندہ آرزوؤں کو جواں کر لُوں
یہ شرمیلی نظر کہہ دے تو کچھ گستاخیاں کر لوں

بہار آئی ہے بُلبُل دردِ دل کہتی ہے پھولو ں سے
کہو تو میں بھی اپنا دردِ دل تم سے بیاں کر لُوں

ہزاروں شوخ ارماں لے رہے ہیں چٹکیاں دل میں
حیا اُن کی اجازت دے تو کچھ بے باکیاں کر لوں

کوئی صورت تو ہو دُنیائے فانی میں بہلنے کی
ٹھہر جا اے جوانی ماتمِ عمرِ رواں کر لوں

چمن میں ہیں بہم پروانہ و شمع و گُل و بُلبل
اِجازت ہو تو میں بھی حال دِل اپنا بیاں کر لوں

کِسے معلوم کب کِس وقت کس پر گر پڑے بِجلی
ابھی سے میں چمن میں چل کر آباد آشیاں کر لُوں

بر آئیں حسرتیں کیا کیا اگر موت اِتنی فرصت دے
کہ اِک بار اور زندہ شیوۂ عشقِ جواں کر لُوں

مجھے دونوں جہاں میں ایک وہ مل جائیں گر اختر
تو اپنی حسرتوں کو بے نیازِ دو جہاں کر لُوں



ہمارے ہاتھ میں کب ساغرِ شراب نہیں
ہمارے قدموں پہ کِس روز ماہتاب نہیں

جہاں میں اب کوئی صورت پئے ثواب نہیں
وہ میکدے نہیں ساقی نہیں شراب نہیں

شبِ بہار میں تاروں سے کھیلنے والے
ترے بغیر مجھے آرزوئے خواب نہیں

چمن میں بُلبُلیں اور انجُمن میں پروانے
جہاں میں کون غمِ عشق سے خراب نہیں

سُکوتِ حُسن کے لب پر ہیں مستیاں گویا
بہار جاگ رہی ہے وہ محوِ خواب نہیں

وہی ہیں وہ وہی ہم ہیں وہی تمنّا ہے
الٰہی کیوں تری دُنیا میں انقلاب نہیں

ہے شام و صبح سے بیگانہ غمکدہ دل کا
چراغِ ماہ نہیں شمعِ آفتاب نہیں

شباب مٹ چُکا یادِ شباب باقی ہے
ہے بُو شراب کی ساغر میں اب شراب نہیں

سُنا یہ نغمہ ستاروں کی چھاؤں میں مطرب
کہ رات بھر کی ہے اِک روشنی شراب نہیں

دریچۂ مہ و انجم سے جھانکنے والے
ہُوئی ہے عُمر کہ میں آشنائے خواب نہیں

غم آہ عشق کے غم کا کو ئی نہیں موسم
بہار ہو کہ خزاں کب یہ اضطراب نہیں

حریم عرش کے سینے سے آ رہی ہے صدا
کہ اہلِ دل کی جگہ عالمِ خراب نہیں

اُمیدِ پُرسشِ احوال ہو تو کیوں کر ہو
سلام کا بھی تری بزم میں جواب نہیں

بُجھا سا رہتا ہے دل جب سے ہیں وطن سے جُدا
وہ صحنِ باغ نہیں سیرِ ماہتاب نہیں

بسے ہوئے ہیں نگاہوں میں وہ حسیں کُوچے
ہر ایک ذرّہ جہاں کم ز آفتاب نہیں

وہ باغ و راغ کے دلچسپ و دل نشیں منظر
کہ جن کے ہوتے ہوئے خُلد مثلِ خواب نہیں

وہ جوئبارِ رواں کا طرب فزا پانی
شراب سے نہیں کچھ کم اگر شراب نہیں

برنگِ زُلفِ پریشاں وہ موج ہائے رواں
کہ جِن کی یاد میں راتوں کو فِکرِ خواب نہیں

سما رہے ہیں نظر میں وہ مہ وِشانِ حرم
حرم میں جن کے ستارے بھی باریاب نہیں

وطن کا چھیڑ دیا کِس نے تذکرہ اختر
کہ چشمِ شوق کو پھر آرزوئے خواب نہیں



وہ کہتے ہیں رنجش کی باتیں بُھلا دیں
محبّت کریں خوش رہیں مسکرا دیں

غرور اور ہمارا غرورِ محبّت
مہ و مہر کو اُن کے در پر جُھکا دیں

جوانی ہو گر جاودانی تو یارب
تری سادہ دُنیا کو جنّت بنا دیں

شبِ وصل کی بے خودی چھا رہی ہے
کہو تو ستاروں کی شمعیں بُجھا دیں

بہاریں سمٹ آئیں کِھل جائیں کلیاں
جو ہم تُم چمن میں کبھی مُسکرا دیں

عبادت ہے اِک بے خودی سے عبارت
حرم کو مئے مُشک و بُو سے بسا دیں

وہ آئیں گے آج اے بہارِ محبت
ستاروں کے بستر پہ کلیاں بچھا دیں

بناتا ہے منہ تلخیِ مہ سے زاہد
تجھے باغِ رضواں سے کوثر منگا دیں

جنہیں عمر بھر یاد آنا سِکھایا
وہ دل سے تری یاد کیوں کر بُھلا دیں

تم افسانۂ قیس کیا پُوچھتے ہو
اِدھر آؤ ہم تُم کو لیلیٰ بنا دیں

یہ بے دردیاں کب تک اے دردِ غربت
بُتوں کو پھر ارض حرم میں بسا دیں

وہ سر مستیاں بخش اے رشکِ شیریں
کہ خُسرو کو خوابِ عدم سے جگا دیں

ترے وصل کی بے خودی کہہ رہی ہے
خدائی تو کیا ہم خُدا کو بُھلا دیں

اُنہیں اپنی صورت پہ یُوں ناز کب تھا
مرے عشقِ رُسوا کو اختر دُعا دیں



کِس کی آنکھوں کا لئے دل پہ اثر جاتے ہیں
میکدے ہاتھ بڑھاتے ہیں جِدھر جاتے ہیں

دل میں ارمانِ وصال آنکھ میں طُوفانِ جمال
ہوش باقی نہیں جانے کا مگر جاتے ہیں

بُھولتی ہی نہیں دل کو تری مستانہ نگاہ
ساتھ جاتا ہے یہ مَے خانہ جِدھر جاتے ہیں

پاسبانانِ حیا کیا ہوئے اے دولتِ حُسن
ہم چُرا کر تری دزدیدہ نظر جاتے ہیں

پُرسشِ دل تو کُجا یہ بھی نہ پوچھا اُس نے
ہم مُسافر کِدھر آئے تھے کِدھر جاتے ہیں

چشمِ حیراں میں سمائے ہیں یہ کس کے جلوے
طُور ہر گام پہ رقصاں ہیں جدھر جاتے ہیں

جِس طرح بُھولے مُسافر کوئی ساماں اپنا
ہم یہاں بُھول کے دل اور نظر جاتے ہیں

کِتنے بے درد ہیں اس شہر کے رہنے والے
راہ میں چھین کے دِل کہتے ہیں گھر جاتے ہیں

اگلے وقتوں میں لٹا کرتے تھے رہرو اکثر
ہم تو اِس عہد میں بھی لُٹ کے مگر جاتے ہیں

فیض آباد سے پہنچا ہمیں یہ فیض اختر
کہ جگر پر لئے ہم داغِ جِگر جاتے ہیں



عُمر بھر کی تلخ بیداری کا ساماں ہو گئیں 1
ہائے وہ راتیں کہ جو خواب پریشاں ہو گئیں

میں فدا اُس چاند سے چہرے پہ جِس کے نُور سے 2
میرے خوابوں کی فضائیں یوسفستاں ہو گئیں

عُمر بھر کم بخت پھر نیند آ سکتی نہیں
جِس کی آنکھوں 3 پر تری زلفیں پریشاں ہو گئیں

دل کے پردوں میں تھیں جو جو حسرتیں پردہ نشیں
آج وہ آنکھوں میں آنسو بن کے عُریاں ہو گئیں

کُچھ تُجھے بھی ہے خبر او سونے والے ناز سے
میری راتیں لُٹ گئیں نیندیں پریشاں ہو گئیں

ہائے وہ مایوسیوں میں میری اُمّیدوں کا رنگ
جو ستاروں کی طرح اُٹھ اُٹھ کے پِنہاں ہو گئیں

بس کرو او میری رونے والی آنکھو بس کرو
اب تو اپنے ظلم پر وہ بھی پشیماں ہو گئیں

آہ وہ دن جو نہ آئے پھر گزر جانے کے بعد
ہائے وہ راتیں کہ جو خوابِ پریشاں ہو گئیں

گُلشنِ دل میں کہاں اختر وہ رنگِ نَو بہار 4
آرزوئیں چند کلیاں تھیں پریشاں ہو گئیں

مطبوعہ خیالستان لاہور اگست1931ع
بعنوان نوائے آوارہ

    یہ  خیالستان میں 7 اشعار پر مشتمل تھی طیور آوارہ میں شامل کرتے وقت شعر نمبر4 اور 8 کا اضافہ کیا گیا۔ اشعار کی ترتیب بدلی گئی اور چند لفظی اصلاحات کی گئیں۔
    میں فدا ان چاند سے جلووں کے جن کے نور سے خیالستان
    جس کے سینے پر خیالستان
    اب کہاں اختر جوانی کی وہ فصلِ نو بہارخیالستان



جو بَہاروں میں نِہاں رنگِ خزاں دیکھتے ہیں
دیدۂ دل سے وہی سیرِ جہاں دیکھتے ہیں

ایک پردہ ہے غموں کا جسے کہتے ہیں خوشی
ہم تبسّم میں نہاں اشکِ رواں دیکھتے ہیں

دیکھتے دیکھتے کیا رنگ جہاں نے بدلے
دیدۂ اشک سے نیرنگِ جہاں دیکھتے ہیں

رات ہی رات کی مہماں تھی بہارِ رنگیں
پھر وہی صبح وہی جورِ خزاں دیکھتے ہیں

ہر مسرّت ہے غمِ تازہ کی تمہید اے دل
نغمۂ شوق میں آثارِ فُغاں دیکھتے ہیں

دل میں جینے کی تمنّا نہیں باقی اختر
کوئی دِن اور تماشائے جہاں دیکھتے ہیں



نا حق نہ دردِ عشق کی ہمدَم دَوا کریں
تا حشر یہ خلش نہ مٹے یہ دُعا کریں

شکوے سے کی ہے نامۂ اُلفت کی ابتدا
جی چاہتا ہے آج پھر اُن کو خفا کریں

الزامِ پارسائی نہ آئے شباب میں
جو پارسا ہوں وہ مرے حق میں دُعا کریں

پچھلا پہر ہے چاندنی چھٹکی ہے باغ میں
ایسے میں آپ آ نہیں سکتے ہیں کیا کریں

وہ کیا ملا کہ دونوں جہاں مل گئے ہمیں
اب اُس کی بارگاہ میں ہم کیا دُعا کریں

بے تاب ہو کے سامنے آئیں گے خود کبھی
چُھپنے کو ہم سے لاکھ ابھی وہ چُھپا کریں

اختر نہیں ہے دردِ محبّت کا کچھ علاج
ہو کوئی اور درد تو نیّر دوا کریں



لے آئے اِنقلابِ سپہرِ بریں کہاں
اللہ ہم کہاں وہ ثُریّا جبیں کہاں

در ہے نہ آستاں نہ حرم ہے نہ بُتکدہ
یارب مچل پڑی ہے ہماری جبیں کہاں

سُورج کی سب سے پہلی کِرن خوشنما سہی
لیکن تری نظر کی طرح دلنشیں کہاں

دامن کشِ نظر ہے کسی کا حریمِ ناز 1
دُنیا میں آ گئی یہ بہشتِ بریں کہاں

آنکھوں نے ذرّے ذرّے پہ سجدے لُٹائے ہیں
کیا جانے جا چھپا مرا پردہ نشیں کہاں

کوثر پلا کے ہم سے نہ حوریں کریں مذاق
ہم رندِ تلخ نوش کہاں انگبیں کہاں

زاہد تری بہشت میں حوریں سہی مگر
ہم جس کو چاہتے ہیں وہ زہرہ جبیں کہاں 2

ساقی کی چشمِ مست کا صدقہ ہے ورنہ شیخ
اختر کہاں یہ شعلۂ مینا نشیں کہاں 3

مطبوعہ بہارستان لاہور مارچ1927ع

    بہارستان میں
    دامن کشِ نظر ہے بہار آشیانہ کی
    بہارستان میں
    ہم جس پہ مرتے ہیں وہ ثریّا جبیں کہاں
    بہارستان میں یہ شعر بھی تھا
    ہاں دل کی حسرتوں کا تو ماتم کریں گے ہم
    لیکن وہ خوں فشانیِ چشمِ حزیں کہاں



میخانۂ حیات میں کیا آرمیدہ ہوں
بزمِ ازل کا ساغرِ راحت چشیدہ ہوں

آغازِ عشق ہی مجھے انجامِ عشق ہے
میں دامنِ نسیم پہ اشکِ چکیدہ ہُوں

تصویرِ خاک میں مجھے ظاہر کیا ہے کیوں
میں نَو بہارِ قُدس کا رنگِ پریدہ ہوں

ہوں گلستانِ غم کا گُلِ داغدار میں
یا نونہالِ درد کی شاخِ بریدہ ہوں

اس دام گاہِ دہر میں کیوں ہو گیا اسیر
میں شاخسارِ خُلد کا مُرغِ پریدہ ہوں

میرے سکوت پر نہیں کچھ ضبطِ دل گراں
میں کاروانِ عشق کی صوتِ شنیدہ ہوں

اختر یہ فیصلہ ہے نبردِ حیات کا
ہو جاؤں گا فنا کہ فنا آفریدہ ہوں



کبھی کاش رحم کا بھی اثر ملے چشمِ فتنہ نگاہ میں
کہ کوئی گدا ہے پڑا ہوا ترے دردِ عشق کی راہ میں

نہیں عُذر زاہدو لاکھ مرتبہ جائیں طوفِ حرم کو ہم
مگر ایک شرط ہے میکدہ نہ ملا کرے ہمیں راہ میں

نہیں یاد عیش و ملال 1 عُمرِ گُزشتہ کی کوئی داستاں
مگر آہ چند وہ ساعتیں جو بسر ہوئی ہیں گُناہ میں

جو مزاجِ دل 2 نہ بدل سکا تو مذاقِ دہر کا کیا گِلہ
وہی تلخیاں ہیں ثواب میں وہی لذّتیں ہیں گُناہ میں

گِلۂ ستم کی مجال تو ہے پر آہ اِس کو میں کیا کروں
یہ جو ایک بجلی سی بے قرار ہے اُن کی نیچی نگاہ میں

مجھے انقلابِ زمانہ کا جو یقین آئے تو کس طرح
وہی درد ہے مری آہ میں وہی ناز تیری نگاہ میں

بخُدا کہ دونوں جہان میں کوئی اس سے بڑھ کے خوشی نہ تھی
اگر ایک تلخیِ انفعال کی حِس نہ ہوتی گناہ میں 3

مطبوعہ خیالستان لاہور مئی 1932ع

    خیالستان میں نشاط ہے
    جو نظام دل خیالستان
    یہ آخری شعر خیالستان میں نہ تھا



لا پِلا ساقی شرابِ ارغوانی پھر کہاں
زندگانی پھر کہاں ناداں جوانی پھر کہاں

دو گھڑی مل بیٹھنے کو بھی غنیمت جانیے
عُمر فانی ہی سہی یہ عُمرِ فانی پھر کہاں

آ کہ ہم بھی اِک ترانہ جُھوم کر گاتے چلیں
اِس چمن کے طائروں کی ہم زبانی پھر کہاں

ہے زمانہ عشقِ سلمیٰ میں گنوا دے زندگی
یہ زمانہ پھر کہاں یہ زندگانی پھر کہاں

ایک ہی بستی میں ہیں آساں ہے ملنا آ ملو
کیا خبر لے جائے دورِ آسمانی پھر کہاں

فصلِ گُل جانے کو ہے دَورِ خزاں آنے کو ہے
یہ چمن یہ بُلبُلیں یہ نغمہ خوانی پھر کہاں

پُھول چُن جی کھول کر عیش و طرب کے پُھول چُن
موسمِ گُل پھر کہاں فصلِ جوانی پھر کہاں

آخری رات آ گئی جی بھر کے مل لیں آج تو
تُم سے مِلنے دے گا دَورِ آسمانی پھر کہاں

آج آئے ہو تو سُنتے جاؤ یہ تازہ 
ورنہ اختر پھر کہاں یہ شعر خوانی پھر کہاں



دلِ دیوانہ و انداز بیباکانہ رکھتے ہیں
